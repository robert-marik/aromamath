# Úvod do A-Ro-Ma-Math

A-Ro-Ma-Math jsou **A**plikace **Mat**(-**h**)ematiky od **Ro**berta **Ma**říka. Tyto aplikace jsou uspořádány tematicky, nikoliv podle předmětů, ve kterých jsou ukázky zařazeny, ani podle harmonogramů výuky v těchto předmětech. 

Důraz je na problematiku spojenou s Lesnickou a dřevařskou fakultou, tj. na věci týkající se nauky o materiálu a otázky spojené s ekologií, biologií, životním prostředím.

Text je psán v prostředí Jupyter Notebook. To umožňuje široké spektrum využití. 

> [Videoukázka.](https://youtu.be/P5ZzIOKe82k)

* Můžete si vše prohlížet jako statický dokument. Pěkné, ale lepší je experimentovat s vlastními pokusy. Čtěte dál.
* Dvěma kliknutími si můžete zápisník naklonovat do výpočetního prostředí Binder nebo Colab a samostatně upravovat dle libosti. Třeba to použít jako základ svého dokumentu. Licence knihy, kterou právě čtete, je velmi volná a takové použití umožňuje. U jednotlivých kapitol je nahoře ikonka rakety, která Vám naklonování zpřístupní.  (Na této stránce takovou ikonku nehledejte, hledejte až na stránkách s modely. Vpravo nahoře vedle ikonky pro Fullscreen a stažení)
* Jupyter zápisníky, ve kterých jsou jednotlivé stránky napsány, jsou to nejmodernější, co je v roce 2021 na poli výpočtů k dispozici. Pokud si některou stránku naklonujete a zpřístupníte k vlastním úpravám, (viz předchozí bod) otevřou se Vám široké možnosti z hlediska pořizování textu i z hlediska provádění numerických nebo statistických analýz.
    * Budete mít přístup k jazyku Python, nejpoužívanějšímu jazyku na numerické výpočty. V prostředí Colab máte zdarma dostatek výpočetní síly i na tak komplikované věci jako strojové učení pro automatické rozpoznávání obrázků. Naše výpočty jsou proti tomu nic a pro cloudové superpočítače jako malina. Python je také nejjednodušší jazyk pro numerické výpočty a [rychle se s ním seznámíte](https://python.cz/zacatecnici/).
	* Budete mít přístup k jazyku Markdown pro psaní textů. Neexistuje jednodušší alternativa pro psaní textů na počítači, než použití jednoduchých značek pro nadpisy, změny písma atd. Z webu [Óda na *markdown* – co to vlastně je a proč se bez něj neobejdete](https://lifehacky.cz/oda-na-markdown-co-to-vlastne-je-a-proc-se-bez-nej-neobejdete/): *Tvůrce tohoto značkovacího jazyka John Gruber prohlásil, že markdown se naučí používat každý, kdo rozumí smajlíkům. Jakmile si osvojíte prostá markdownová pravidla, propadnete jeho kouzlu a budete své texty psát už jen v něm. Budete se divit, že jste mohli psát jinak.*
	* Budete mít přístup k jazyku LaTeX. LaTeX je nejrychlejší, nejspolehlivější, nejtrvanlivější, nejlépe přenositelná, nejvíce typograficky propracovaná metoda psaní vzorců. Slyšeli jste, že je těžký na naučení? To platilo dávno a jenom pro dokumenty tvořené celé v LaTeXu. Pokud v LaTeXu píšeme jenom matematiku a zbytek necháme na Markdownu, není na vzorce nic jednoduššího. 
	* S programovacím jazykem Python se můžete naučit i programy na kreslení grafů jako Matplotlib. Mrkněte se do textu této knihy. Pokud se vám bude tato jednoduchá metoda kreslení grafů líbit, naučte se na [základy v rychlokurzu](https://www.w3schools.com/python/matplotlib_intro.asp) a poté používejte na vlastní projekty. Začněte mírným modifikováním již hotových a zpřístupněných věcí. Pokud něco nefunguje, použijte Google. Určitě podobný problém již někdo řešil, ptal se na nějakém webu určeném pro otázky a odpovědi a tam mu byla poskytnuta rada. Tuto radu můžete použít i Vy.
	* Se skriptovacím přístupem můžete projekt přirozeně rozdělit na moduly, kde se například nejprve zpracovávají data a poté vykreslují. S takovým modulárním přístupem máte na výběr mezi více nástroji a tento výběr můžete kdykoliv změnit podle aktuálních preferencí. Data si vykreslíte spolehlivým nástrojem Matplotlib, viz například [Vývoj populace vystavené lovu](http://user.mendelu.cz/marik/aromamath/Lov_populace.html). Pokud se Vám výstup nelíbí, nebo jej potřebujete mít modernější, předáte kreslící části knihovně Bokeh, jako například v modelu [Energetická bilance Země a skleníkový efekt](http://user.mendelu.cz/marik/aromamath/Teplotni_bilance_Zeme.html). Diferenciální rovnice vyřešíte nástroji knihovny SciPy. Ale jakmile najdete něco úžasnějšího, bez čeho nemůžete být, vyměníte jenom proceduru řešící rovnici. Vše ostatní běží jak má a dělá to co potřebujete. Takový modulární přístup vede k tomu, že projekt, na kterém pracujete, po dokončení neumře, ale bude možné jej nadále modernizovat.

Nejsnazší cesta, jak začít pracovat s numerickými modely a jejich analýzou je získat ostruhy spouštěním cizího kódu a postupně modifikovat a spojovat dle svých požadavků vlastní příkazy se snipety jiných autorů. Nenápadnou formou se tak čtenář, který je dostatečně motivovaný, naučí využívat sílu skriptovacích nástrojů k analýze numerickými postupy. Tento přístup je výhodný i při statistickém zpracování dat. Oproti klasickému klikání v Excelu můžete jednu analýzu použít v cyklu opakovaně na milion dalších tabulek. A poté mírnou úpravou zase na jiný druh tabulek. 

Aby byla práce s modely co nejsnazší, je kód ukázek v knize poměrně bohatě okomentován. Váš kód tedy nebude tak ukecaný, ale jistá míra komentářů je vhodná i když člověk píše pouze pro vlastní využití. Pro detailnější popis jednotlivých příkazů využijte Google. Často lépe než definice příkazu z manuálu poslouží reakce v diskusním fóru, kde se na problematiku někdo ptá. Například na [https://stackexchange.com/](https://stackexchange.com/)
